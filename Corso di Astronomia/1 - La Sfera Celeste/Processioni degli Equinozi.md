Il succo del discorso è che l’asse di rotazione terrestre e quindi l’Equatore Celeste non è fisso ma si muove lentissimamente secondo un ciclo che ha la durata di circa 26.000 anni. Muovendosi l’Equatore si sposta ovviamente anche il Punto Gamma e dunque mutano sia le ascensioni rette che le declinazioni degli astri.  
Poiché l’andamento di questo movimento è perfettamente noto, non è sufficiente fornire di un corpo celeste le sue coordinate equatoriali per fissarne la posizione, ma occorre anche stabilire la simultanea posizione dell’Equatore.  
Le coordinate così date sono valide solo per tale istante (comunemente chiamato epoca), le quali vanno poi aggiornate, con procedure matematiche abbastanza complesse, per la data che interessa.  
La variazione anche in questo caso non è molto spinta, ma comunque tale da generare variazioni nel cielo riscontrabili nel corso della storia umana. Così il cielo di 1000 anni fa non è lo stesso di quello che vediamo oggi con i nostri occhi. Il cambiamento però è tale che interessa tutte le stelle nella identica misura (si ha di fatto uno slittamento di tutto il cielo stellato) per cui i rapporti tra stella e stella, costellazione e costellazione restano inalterati.  
La Precessione fa sì che alcune stelle visibili da un certo orizzonte in un dato periodo storico non lo siano più qualche secolo o millennio dopo, e viceversa.  
I due aspetti più evidenti legati alla Precessione sono lo spostamento della Stella Polare e la discrepanza tra segno zodiacale e costellazione.